Nunc est bibendum, nunc pede līberō
pulsanda tellūs, nunc Saliāribus
     ōrnāre pulvīnar deōrum
          tempus erat dapibus, sodālēs.

antehāc nefās dēprōmere Caecūbum
cellīs avītīs, dum Capitōliō
     rēgīna dēmentīs ruīnās
          fūnus et imperiō parābat

contāminātō cum grege turpium
morbō virōrum, quidlibet inpotēns
     spērāre fortūnāque dulcī
          ēbria; sed minuit furōrem

vix una sospes nāvis ab ignibus,
mentemque lymphātam Mareōticō
     redēgit in vērōs timōrēs
          Caesar, ab Italiā volantem

rēmīs adurgēns, accipiter velut
mollīs columbās aut leporem citus
     vēnātor in campīs nivālis
          Haemōniae, daret ut catēnīs

fātāle mōnstrum, quae generōsius
perīre quaerēns nec muliebriter
     expāvit ēnsem, nec latentīs
          classe citā reparāvit ōrās,

ausā et iacentem vīsere rēgiam
voltū serēnō, fortis et asperās
     tractāre serpentēs, ut ātrum
          corpore conbiberet venēnum,

dēlīberāta morte ferōcior:
saevīs Liburnīs scīlicet invidēns
     prīvāta dēdūcī superbō,
          nōn humilis mulier triumphō.